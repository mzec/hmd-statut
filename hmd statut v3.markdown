Na temelju članka 13. Zakona o udrugama (Narodne Novine br. 74/14) (u nastavku teksta: Zakon), Skupština Udruge Hrvatsko mirmekološko društvo (u nastavku teksta: Udruga), na svojoj godišnjoj skupštini održanoj 28. rujna 2015. godine u Zagrebu, donosi

# STATUT HRVATSKOG MIRMEKOLOŠKOG DRUŠTVA

### I. OPĆE ODREDBE

##### Članak 1.

Ovim statutom reguliraju se odredbe o nazivu, sjedištu, o zastupanju; izgledu pečata; o  ciljevima i području(ima) djelovanja sukladno ciljevima, djelatnostima kojima se ostvaruju ciljevi te gospodarskim djelatnostima sukladno zakonu); o načinu osiguranja javnosti djelovanja udruge; o uvjetima i načinu učlanjivanja i prestanku članstva, pravima, obvezama i odgovornostima te stegovnoj odgovornosti članova i načinu vođenja popisa članova, tijelima udruge, njihovu sastavu i načinu sazivanja sjednica, izboru, opozivu, ovlastima, načinu odlučivanja i trajanju mandata te načinu sazivanja skupštine u slučaju isteka mandata; izboru i opozivu likvidatora udruge; međusobnim pravima i obvezama udruge i ustrojstvenih oblika, prestanku postojanja udruge; o imovini, načinu stjecanja i raspolaganju imovinom; o postupku s imovinom u slučaju prestanka postojanja udruge te o načinu rješavanja sporova i sukoba interesa unutar udruge te drugim pitanjima od značaja za udrugu.

### II. NAZIV I SJEDIŠTE UDRUGE

##### Članak 2.

Naziv udruge je Hrvatsko mirmekološko društvo (u daljnjem tekstu: Udruga). Skraćeni naziv je HMD. Za djelovanje u odnosima s inozemstvom koristit će se, uz naziv na hrvatskom jeziku, engleski naziv Udruge koji glasi: Croatian Myrmecological Society. 

##### Članak 3.

Sjedište Udruge je u Zagrebu. Odluku o promjeni adrese sjedišta donosi Upravni odbor.

### III. ZASTUPANJE

##### Članak 4.

1. Udrugu predstavljaju i zastupaju predsjednik, dopredsjednik i tajnik Udruge.
2. Upravni odbor može ovlastiti i drugu osobu za zastupanje Udruge.

### IV. ZNAK I IZGLED PEČATA UDRUGE

##### Članak 5.

Udruga ima znak. Znak čini crtež mrava, uz koji piše HMD, Hrvatsko mirmekološko društvo.

##### Članak 6. 

Udruga ima pečat. Pečat Udruge je okruglog oblika, promjera 30 mm. Na pečatu se u sredini nalazi znak Udruge, ispod kojeg je natpis HMD Zagreb. Kružno uzduž ruba pečata je ispisan puni naziv udruge, "Hrvatsko mirmekološko društvo".

### V. PODRUČJE DJELOVANJA UDRUGE

##### Članak 7.

Udruga djeluje na području Republike Hrvatske.

### VI. CILJEVI I DJELATNOSTI UDRUGE

##### Članak 8.

Udrugu su utemeljili studenti Biološkog odsjeka Prirodoslovno-matematičkog fakulteta Sveučilišta u Zagrebu radi promicanja mirmekologije u Hrvatskoj. Udruga je neprofitna pravna osoba.

##### Članak 9.

Cilj osnivanja Udruge je stručno i znanstveno istraživanje biologije mrava te unaprijeđenje mirmekologije u Hrvatskoj.

Ostali ciljevi Udruge su:

* inventarizacija mirmekofaune Hrvatske
* razvijanje svijesti o važnosti mrava u ekosustavu
* unapređenje biološke znanosti u Hrvatskoj, s naglaskom na mirmekologiju
* zastupanje interesa mirmekologa u Republici Hrvatskoj
* popularizacija znanosti i poticanje istraživačke djelatnosti u biologiji
* vrednovanje, očuvanje i zaštita prirode i bioraznolikosti
* povezivanje i suradnja sa srodnim organizacijama u Hrvatskoj i svijetu

##### Članak 10a.

U svrhu ostvarivanja cilja propisanog člankom 9. Udruga će obavljati sljedeće djelatnosti:

-	stručna i druga istraživanja s ciljem ostvarenja novih spoznaja o biologiji mrava i njihovoj široj ulozi u ekosustavu
-	izrada i pokretanje projekata i programa za istraživanje  hrvatske mirmekofaune
-	pružanje stručne pomoći u obrazovanju, produbljivanju i stjecanju novih znanja iz područja bioloških znanosti s posebnim naglaskom na mirmekologiju
-	organiziranje stručnih izleta i putovanja (sukladno posebnim propisima), tribina, skupova, seminara, radionica i sl.
-	priprema i izdavanje tiskanih i audiovizualnih materijala, i drugih publikacija vezanih uz djelatnost Udruge 
-	suradnja s ostalim udrugama i organizacijama u svrhu ostvarenja ciljeva Udruge
-	sudjelovanje na domaćim i međunarodnim skupovima, seminarima i sl. koji su u svezi s ciljevima i djelatnošću Udruge

#### GOSPODARSTVENE DJELATNOSTI UDRUGE

##### Članak 10b.

1. Gospodarske djelatnosti Udruga ne obavlja radi stjecanja dobiti za svoje članove ili treće osobe. Ako u obavljanju gospodarske djelatnosti Udruga ostvari višak prihoda nad rashodima, isti će isključivo koristiti za ostvarenje ciljeva utvrđenih statutom.

2. Udruga može sukladno Zakonu obavljati sljedeće gospodarstvene djelatnosti:

	- izrada stručnih elaborata i stručnih mišljenja u području zaštite okoliša i prirode
	- organizacija i izvođenje treninga, radionica, tečaja i seminara u području zaštite prirode te primijenjene mirmekologije
	- kreiranje, izdavanje, prodaja i distribucija vlastitih publikacija (popularnih, stručnih i znanstvenih) kao i audio-vizualnih dokumenata vezanih uz zaštitu i popularizaciju prirode u skladu sa Zakonom

##### Članak 11.

Načela djelovanja Udruge su: poštivanje različitosti stavova, misli i ideja, sloboda izbora, samostalnost organizacije u radu, javnost i demokratičnost mišljenja, te odgovornost pojedinca i organizacije.

### VII.	ČLANSTVO

##### Članak 12.

1. Članstvo u Udruzi ima dva vida: 
	
	- redovno članstvo 
	- počasno članstvo.

2. Redovnim članom Udruge može postati svaka osoba je zainteresirana za rad u Udruzi i koja prihvaća odredbe ovog Statuta.

3. Počasnim članom Udruge mogu postati osobe koje su dale poseban doprinos radu Udruge ili mirmekologiji u Hrvatskoj. Prijedlog za počasno članstvo može dati svaki član Udruge, a odluku o tome donosi Upravni odbor.

4. Popis članova vodi se elektronički i obvezno sadrži podatke o osobnom imenu (nazivu) člana, OIB-u, datumu rođenja, datumu pristupanja udruzi, kategoriji članstva, ako su utvrđene statutom te datumu prestanka članstva u udruzi. 
Popis članova uvijek je dostupan na uvid svim članovima i nadležnim tijelima na njihov zahtjev.

##### Članak 13.

Odluku o uvođenju, ukidanju i iznosu članarine donosi Skupština.
 
##### Članak 14.

Prava i obveze članova Udruge su: 

* pridržavati se Statuta, programskih ciljeva i drugih odredbi i odluka tijela i odbora Udruge
* sudjelovati u radu Udruge
* kao redovni član Udruge birati i biti biran u sva tijela Udruge i tijela drugih organizacija kao predstavnik Udruge
* tražiti pomoć u ostvarivanju svojih prava iz područja djelovanja Udruge 
* biti informiran o radu Udruge
* svojim djelovanjem štititi interese, ugled, čast i imovinu Udruge 

##### Članak 15.

Članstvo u Udruzi prestaje:

a) redovnim članovima:   
dobrovoljnim istupanjem iz Udruge
isključenjem iz Udruge odlukom Upravnog odbora i to ako je član radio protivno načelima i ciljevima definiranim ovim Statutom.

b) počasnim članovima:
dobrovoljnim istupanjem iz Udruge
isključenjem iz Udruge odlukom Upravnog odbora i to ako je član radio protivno načelima i ciljevima definiranim ovim Statutom.
 
Član Udruge koji je isključen iz Udruge prema odluci Upravnog odbora može u roku od petnaest (15) dana, računajući od dana dostave odluke, izraziti žalbu na dotičnu odluku Skupštini Udruge koja je dužna na prvoj sljedećoj sjednici žalbu razmotriti i donijeti konačnu odluku.

### VIII. INFORMIRANJE ČLANSTVA

##### Članak 16.

Članovi Udruge imaju pravo uvida u rad tijela Udruge i odluke koje ta tijela donose. Informacije o aktivnostima Udruge, radu njezinih tijela, te odlukama koje su donesene članovi Udruge mogu dobiti na zahtjev od Upravnog odbora u roku od 30 dana od primitka zahtjeva. Javnost rada Udruge ostvaruje se i putem službene internet stranice.

### IX.	UDRUŽIVANJE UDRUGE

##### Članak 17.

1. Udruga se može udruživati u saveze ili zajednice udruga.
2. Udruga se može učlanjivati u međunarodne udruge.
3. Odluku o udruživanju, odnosno učlanjivanju Udruge donosi Skupština.

##### Članak 18.

1. Unutar Udruge mogu se, prema odluci Upravnog odbora, osnovati privremena radna tijela (odbori, povjerenstva, radne grupe). Odlukom o njihovom osnivanju određuju se i poslovi, zadatci i druga pitanja o radu.
2. Udruga može osnovati unutarnje ustrojstvene oblike- sekcije, radi provođenja pojedinih djelatnosti iz članka 10a i 10b.
3. Sekcije nemaju pravnu osobnost. Odluku o osnivanju sekcija donosi Upravni odbor.

### X. TIJELA UDRUGE

##### Članak 19.

Tijela Udruge jesu: 

* Skupština
* Upravni odbor
* Predsjednik
* Dopredsjednik

#### SKUPŠTINA

##### Članak 20.

Skupština Udruge je najviše tijelo Udruge. Članovi Skupštine Udruge jesu svi redovni članovi Udruge. 

##### Članak 21.

Skupština kao najviše tijelo Udruge obavlja sljedeće djelatnosti:

* donosi, usvaja i mijenja Statut Udruge na prijedlog Upravnog odbora 
* donosi pravilnike i poslovnike o svom radu
* utvrđuje i odlučuje o programskim i financijskim dokumentima Udruge i usvaja izvješća o njihovom ostvarenju
* bira i razrješuje predsjednika Udruge , dopredsjednika i tajnika 
* bira i razrješuje Upravni odbor Udruge
* odlučuje o žalbama članova protiv odluka Upravnog odbora
* imenuje počasne članove Udruge
* odlučuje o drugim pitanjima utvrđenim ovim Statutom.

##### Članak 22.

1. Skupština se sastaje najmanje jednom godišnje.

2. Skupštinu saziva predsjednik Društva na vlastitu inicijativu. Datum saziva Skupštine utvrđuje predsjednik društva Udruge, a na prijedlog Upravnog odbora.

3. U odluci o sazivanju skupštine predsjednik društva utvrđuje dnevni red sjednice te dan i mjesto održavanja sjednice. Skupštinom predsjedava predsjednik Društva.

4. U slučaju isteka mandata tijelima Udruge Skupštinu Udruge saziva zadnja osoba za zastupanje upisana u Registar udruga ili 6 članova Udruge, koji su upisani u popis članova prije isteka mandata tijelima Udruge.

##### Članak 23.

1. Izvanrednu sjednicu Skupštine saziva predsjednik društva na zahtjev Upravnog odbora ili više od 50% redovnih članova Udruge. U svom zahtjevu za sazivanje skupštine predlagatelj je obvezan predložiti dnevni red sjednice.

2. Ukoliko u roku od trideset (30) dana od podnošenja zahtjeva ovlaštenih predlagatelja predsjednik ne sazove Skupštinu istu će sazvati predlagatelj zasjedanja.

3. Sazivatelj je dužan naznačiti dnevni red i pripremiti Skupštinu.

4. Na izvanrednoj sjednici Skupština odlučuje samo o onim pitanjima zbog kojih je sazvana.

##### Članak 24.

Skupština može valjano odlučivati ako joj prisustvuje više od 50% redovnih članova Udruge.  Ako na Skupštini ne bude prisutno više od 50% redovnih članova Udruge u roku od sedam (7) dana predsjednik Društva dužan je sazvati novu sjednicu s istim dnevnim redom, a takav saziv Skupštine valjano odlučuje ukoliko je prisutno najmanje 25% redovnih članova Udruge. Odluke Skupštine donose se natpolovičnom većinom glasova svih prisutnih redovnih članova Udruge. Glasovanje u Skupštini u pravilu je javno, a u iznimnim slučajevima može biti i tajno o čemu se izjašnjava Skupština većinom glasova neposredno prije glasanja na prijedlog bilo kojeg člana Skupštine.

#### UPRAVNI ODBOR

##### Članak 25.

Upravni odbor Udruge je izvršno tijelo Udruge i sastoji se od pet (5) članova, koji moraju biti redovni članovi Udruge, s trajanjem mandata od 5 godina. 

##### Članak  26.

Upravni odbor čine: 

* predsjednik kojeg bira Skupština neposrednim glasovanjem na temelju predloženog programa rada
* dopredsjednik i tajnik  koje predlaže predsjednik Društva, a bira ih Skupština
* dva člana Upravnog odbora

##### Članak 27.

Upravni odbor obavlja sljedeće djelatnosti:

* vodi cjelokupnu aktivnost Udruge između dvije sjednice Skupštine 
* bira predstavnike Udruge u one organizacije s kojima Udruga ostvaruje suradnju 
* donosi prijedlog financijskog plana i završnog računa 
* obavlja druge poslove u skladu s ovim Statutom i zakonskim propisima. 

##### Članak 28.

Upravni odbor donosi odluke na svojim sjednicama i to natpolovičnom većinom glasova svih članova Upravnog odbora.   

##### Članak 29.

1. Predsjednik Društva zastupa Udrugu, te je istovremeno i predsjednik Skupštine i Upravnog odbora.
2. Predsjednik Upravnog odbora saziva sjednice Upravnog odbora i Skupštine na prijedlog članova Upravnog odbora, predsjedava im i potpisuje odluke i akte.
3. U slučaju spriječenosti ili odsutnosti predsjednika zamjenjuje ga dopredsjednik Društva.
4. Dopredsjednik Društva istovremeno je i dopredsjednik Upravnog odbora.

###### Članak 30.

Predsjednik:

- odgovara za zakonitost rada Udruge. 
- upravlja Udrugom u skladu sa zakonom, Statutom, aktima Udruge te odlukama Skupštine, UO i NO
- saziva Skupštinu i vodi Sjednice, te predlaže dnevni red
- dostavlja zapisnik s redovne sjednice skupštine nadležnom uredu koji vodi registar Udruga
- odgovoran je za podnošenje prijedloga godišnjeg financijskog izvješća te izvješća o radu skupštini
- predlaže program rada i financijski plan Udruge
- zastupa i predstavlja Udrugu u odnosima s drugim subjektima
- sklapa ugovore i poduzima druge pravne radnje u ime i za račun Udruge
- izvršava odluke Skupštine
- promovira interese i programe Udruge
- osigurava protok informacija unutar Udruge
- obavlja i druge poslove u skladu sa zakonom, Statutom i aktima Udruge


##### Članak 31.

U slučaju da Predsjednik ne izvršava svoje obveze, djeluje protivno zakonu, Statutu, ili šteti ugledu Udruge, Skupština donosi odluku o opozivu sukladno s člankom 27. ovog Statuta.

##### Članak 32.

1. Dopredsjednik zastupa Udrugu, predsjeda sjednicama Skupštine i UO u odsutnosti Predsjednika Udruge.
2. Dopredsjednik Udruge ujedno je i član Skupštine te član UO. 

##### Članak 33.

1. Tajnik Udruge vodi i sastavlja zapisnike sjednica Upravnog odbora i Skupštine, organizira i odgovoran je za administrativne poslove, vrši financijske poslove vezane uz rad Udruge, vodi Knjigu članova i naplaćuje članarinu.
2. U slučaju spriječenosti ili odsutnosti tajnika dužnosti tajnika preuzima jedan član Upravnog odbora kojeg ovlasti Upravni odbor.

### XI.  IZBOR I OPOZIV LIKVIDATORA UDRUGE

##### Članak 34.

1. Likvidatora Udruge bira i opoziva Skupština na prijedlog UO-a. 
2. Likvidator može biti i osoba koja nije član Udruge.  
3. Likvidator zastupa udrugu u postupku likvidacije te se otvaranjem likvidacijskog postupka upisuje u registar udruga kao osoba ovlaštena za zastupanje udruge do okončanja postupka likvidacije i brisanja udruge iz registra udruga.      

### XII. NAČIN STJECANJA I RASPOLAGANJA IMOVINOM UDRUGE

##### Članak 35.

1. Udruga pribavlja novčana sredstava iz članarina, donacija, poklona, financiranjem iz državnog proračuna i/ili proračuna regionalne i lokalne samouprave, kroz gospodarsku djelatnost te iz drugih dopuštenih izvora i koristi ih za ostvarivanje svojih ciljeva, a o njihovoj raspodjeli odlučuje UO.
2. Za opravdane troškove učinjene u vezi s obavljanjem djelatnosti Udruge članovi imaju pravo na naknadu koju odobrava UO na temelju priloženih računa.
3.  Udruga vodi poslovne knjige i sastavlja financijska izvješća sukladno propisima kojima se uređuje način financijskog poslovanja i vođenja računovodstva neprofitnih organizacija.

##### Članak 36.

1.  Ako Udruga provodi programe i projekte od interesa za opće dobro financirane iz javnih izvora najmanje jedanput godišnje o svome radu, opsegu, načinu stjecanja i korištenja sredstava izvještava davatelja sredstava, a putem mrežne stranice ili na drugi odgovarajući način obavještava i širu javnost.
2.  Sredstva prikupljena sukladno st. 1. ovog članka Udruga može koristiti isključivo za provedbu odobrenih programa ili projekata.

### XIII. PRESTANAK POSTOJANJA UDRUGE I POSTUPAK S IMOVINOM 

##### Članak 37.

1. Djelovanje Udruge može prestati iz razloga utvrđenih Zakonom i odlukom Skupštine usvojenom od strane dvije trećine svih članova Udruge.
2. U slučaju prestanka postojanja Udruge, njena imovina se nakon ispunjenja zakonskih obveza prenosi na drugu udrugu(e) koje imaju slične ciljeve i djelatnosti, a odluku o tome (izbor udruge) donijet će Skupština.

### XIV. NAČIN RJEŠAVANJA SPOROVA I SUKOBA INTERESA UNUTAR UDRUGE

##### Članak 38.

Sve međusobne sporove proizašle iz članstva ili zaposlenika u Udruzi i/ili aktivnostima u sklopu djelovanja Udruge, članovi ili zaposlenici obvezuju se riješiti mirnim putem uz arbitražu UO-a.

### XV.  PRIJELAZNE I ZAVRŠNE  ODREDBE

##### Članak 39.

Ovaj Statut stupa na snagu danom donošenja na Skupštini Udruge.

U Zagrebu, 28. rujna 2015. godine
<div align="right">
Predsjednik Društva,<br>
Mate Zec
</div>

